Dorosły Maine coon waży średnio 7–11 kg, choć masa ciała niektórych kocurów może wynosić nawet 15 kg. Według opisanych standardów głowa Maine coona, osadzona na bardzo silnie umięśnionej szyi, powinna być średnich rozmiarów (szersza u samców niż u samic). Charakterystyczne dla głów kotów tej rasy są też: lekko wklęsły profil, łagodnie wygięte czoło, wydatne kości policzkowe oraz silnie zarysowana broda, tworząca pionową linię z nosem i górną wargą. Co więcej, Maine coony są „rekordzistami” wśród kotów domowych w długości wibrysów. U jednego z przedstawicieli tej rasy miały one aż 16,5 cm!
Maine coona można rozpoznać też po uszach – wysoko osadzone, delikatnie wychylają się do przodu i przyciągają wzrok uroczymi pędzelkami na czubkach (tzw. rysią kępką). Wyraziste są również ich oczy – duże, lekko owalne i szeroko, a do tego nieco skośnie rozstawione. Mogą przyjmować odcienie zieleni, złota i bursztynu, lecz – co ciekawe – nie występuje związek pomiędzy kolorem oczu a barwą sierści, która może pojawiać się we wszystkich wariacjach barwnych.
Maine coony mają długi, dobrze umięśniony tułów z odpowiednio szeroką klatką piersiową, a ogon powinien być przynajmniej tak długi, jak odległość od łopatek do nasady ogona. Charakterystyczne u opisywanej tu rasy są duże łapy z owłosieniem pomiędzy palcami. 