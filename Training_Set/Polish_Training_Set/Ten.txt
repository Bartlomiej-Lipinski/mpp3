Choć ich wygląd może sprawiać wrażenie, że są groźnymi lwami, tak naprawdę to łagodne, przyjazne, lojalne wobec opiekunów co najwyżej lwiątka. Uwielbiają zabawę i jeśli im jej nie zapewnimy (a także należytej porcji pieszczot), potrafią się jej usilnie domagać. Zaopatrzenie się w dużą ilość zabawek, zwłaszcza tych imitujących polowania, będzie bardzo ważne w przygotowywaniu się do objęcia opieki nad Maine coonem!
Co więcej, Maine coony to koty, które chcą być jak najczęściej w centrum uwagi (zwłaszcza kocury, kotki mniej) oraz które lubią towarzystwo ludzkie, kocie, a w wielu przypadkach także psie. Maine coony charakteryzują się również dużą ciekawością i szybko się uczą, np. chodzenia w szelkach. W obiegowej opinii głoszącej, że „Maine coony to kocie psy”, jest więc wiele prawdy. Świadczą o tym zarówno możliwość spacerów na smyczy, jak i duże przywiązanie do opiekuna, czego u innych ras kotów aż w takim stopniu zwykle nie doświadczymy.