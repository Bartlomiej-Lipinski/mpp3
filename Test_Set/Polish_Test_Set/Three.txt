Po stabilizacji sytuacji w greckich polis król Aleksander pod koniec 336 roku p.n.e. zdecydował się wyruszyć z wojskiem na północne krańce państwa macedońskiego[11][12]. Kampanii tej przyświecały trzy cele. Miała ona zabezpieczyć Macedonię przed potencjalnym zagrożeniem ze strony Ilirów i Traków gdy armia Macedońska będzie zmagać się z Persami w Azji Mniejszej, posłużyć jako zakrojone na wielką skalę ćwiczenie taktyczne przed atakiem na Persję oraz zweryfikować lojalność greckich sojuszników[13]. Na wiosnę 335 roku p.n.e. Aleksander wyruszył z armią liczącą ok. 25 000 ludzi, 5000 koni oraz ze sprzętem oblężniczym z Amfipolis do Tracji przeciwko Triballom i Illirom[11][14]. Wojska lądowe wsparła flota morska licząca od 20 do 30 mniejszych jednostek (pentakonterów i triakonterów)[15]. Wypłynęła ona z Bizancjum i przez Morze Czarne wkroczyła na Dunaj[14]. W międzyczasie armia pokonywała trasę Kawala–Mesta–Rodopy docierając do Filipopolis. Aleksander planował połączyć siły na Dunaju w okolicach miejscowości Ruse[14]. Po dotarciu do Filipopolis król ruszył w kierunku gór Hajmos, gdzie napotkał pierwszy opór w przełęczy Szipka. W wąwozie doszło do starcia: poległo 4500 Triballów przy stratach 40 pieszych i 11 konnych Aleksandra[16][17]. Po około trzech dniach flota morska i armia lądowa połączyły się w wyznaczonym wcześniej punkcie[16]. Naprzeciwko miejsca spotkania znajdowała się wyspa Peuke, na której schronił się król Triballów wraz z trackimi oddziałami wspieranymi przez około 10 000 pieszych i 40 000 konnych Getów[17]. Z powodu ograniczonych zasobów Aleksander zdecydował się na forsowanie Dunaju pod osłoną nocy. Już o poranku po drugiej stronie brzegu znalazło się 4000 piechoty i 1500 jazdy macedońskiej[18]. Getowie zaskoczeni manewrem Greków uciekli. Będący pod wrażeniem sprawności kunsztu militarnego Aleksandra, Tryballowie z wyspy wysłali posłów z darami prosząc o przyjaźń i sojusz[19]. Wieść o wygranej Macedończyków dotarła do innych szczepów, które również zdecydowały się podporządkować Macedonii. Nawet Celtowie znad Morza Adriatyckiego nawiązali rozmowy, jednakże było to prawdopodobnie spowodowane ciekawością aniżeli realnym zagrożeniem, ponieważ mieszkali oni daleko od terenu działań Aleksandra[19]. Pomimo tego Celtowie zawarli z Macedończykami przymierze i układ o przyjaźni[17].
Armia macedońska po pokonaniu przeciwników pomaszerowała z powrotem przez przełęcz Szpika, skręcając następnie na zachód opuściła kraj Tryballów i wkroczyła na terytorium, którym rządził przyjaciel Aleksandra - Langaros król Agrian (okolice współczesnej Sofii)[20][21]. Późnym latem zaczęły dochodzić do Aleksandra niepokojące wieści z Ilirii: zbuntował się król iliryjskich Dardanów, Klejstos, i dołączył do niego król Taulantiów, Glaukias. Dodatkowo Autariaci zaplanowali uderzenie na maszerującego króla Macedonii[20]. Sytuacja stała się dla Macedończyków niebezpieczna: cała zachodnia granica Macedonii była zagrożona[21], a po kilku miesięcznym marszu i walkach żołnierze byli zmęczeni[21]. Aby powstrzymać przeciwników król Macedonii rozdzielił zadania. Langaros ruszył na Autariatów, których zdołał samodzielnie rozbić[22]. Z kolei Aleksander poprowadził swoje oddziały przez Pelagonię, Linkos i Orestis, aby ochronić swoje królestwo. Następnie skręcił na północ i dotarł do rzeki Eordajkos. Tam rozbił obóz w pobliżu Pelion, gdzie Klejstos osadził garnizon[20]. Aleksander dotarł na miejsce przed Glaukiasem, bez którego Klejstos nie mógł samodzielnie uderzyć na królestwo macedońskie[23]. Z tego powodu król Dardanów zdecydował się wycofać swoje oddziały do twierdzy Pelion. Aleksander mógł rozpocząć oblężenie, jednakże następnego dnia nadciągnął Glaukias z wielką armią. Taulantiowie próbowali nieudolnie przerwać linię zaopatrzenia Macedończyków[24]. Aleksander, okrążony wojskami nieprzyjaciela, zdecydował się na podstęp. Na równinie uszykował armię i przystąpił do pokazu musztry w szyku zwartym. Akt ten przestraszył Illirów, którzy uciekli z podgórskich nizin[25]. Macedończycy nie odpuścili Illirom i rozpoczęli bitwę o Pelion, w której ostatecznie zwyciężyli[26]. Było to ostatnie starcie kampanii bałkańskiej, skutkiem której Macedończycy zlikwidowali niebezpieczeństwo ze strony Iliryjczyków i Traków. Na zajętych terenach Macedończycy osadzili załogi oczekując stałej daniny od tubylców[20][27].
Po bitwie pod Pelion (prawdopodobnie gdzieś na drodze między Prilepem a Bitolą) Aleksander spotkał się z Langarosem powracającym ze zwycięskiej bitwy z Autariakami[28]. Król Agrian poinformował Aleksandra o properskim buncie jaki wybuchł w Tebach przeciw zwierzchnictwu macedońskiemu[28]. Jednocześnie w Atenach Demostenes, ponoć przekupiony przez Persów[29], ogłosił, że Aleksander wraz z całym korpusem ekspedycyjnym został zmasakrowany przez Tryballów[28]. Grecki orator nakłonił Ateńczyków i Spartan do przejścia na stronę Persów. Doszło również do tajnych kontaktów między wrogimi Aleksandrowi politykami ateńskimi a równie niechętnym mu macedońskim wodzem Attalosem. Ponadto Etolowie zajęli postawę jednoznacznie wrogą wobec Aleksandra[29]. Wydarzenia te były wspierane finansowo przez króla Persji Dariusza III, który zrezygnował z dotychczasowej polityki nieinterwencji w sprawy greckie i chciał powstrzymać wzrost potęgi Aleksandra, o którym wiedział, że ma plany wtargnięcia do perskiej Azji Mniejszej. Greckie polis natomiast były zainteresowane wyzwoleniem się z dominacji macedońskiej, dlatego przy perskim wsparciu utworzyły ligę antymacedońską[30].
Aleksander zdecydował się ruszyć z Ilirii pod Teby, aby nieść pomoc macedońskiej załodze, osadzonej w miejskim zamku Kadmei, oblężonej przez Teban[7]. Wojska macedońskie pokonały trasę wiodącą przez góry Grammos, Pindos, Kambunia, Pelinnę w północnej Tesalii i Onchestos w Beocji. Następnie bez przeszkód przeszły Termopile dzięki czemu armia mogła zacząć ściągać zaopatrzenie i sprzymierzone oddziały. Marsz ten trwał 14 dni[9] i odbył się w szybkim tempie, co pozwoliło odciąć Teby od ewentualnych posiłków z Aten lub innych państw[31]. Gdy armia macedońska, według Diodora licząca 30 000 pieszych i 3000 konnych[32], znalazła się pod murami Teb Aleksander czekał na pokojowe rozwiązanie konfliktu, tj. wyrażenie skruchy i ponownego podporzadkowania się Związkowi Korynckiemu przez Teban. Jednakże Tebańczycy nie ugięli się pod żądaniami Macedończyków. Wówczas rozpoczęła się bitwa, w której zwyciężyli obrońcy porządku macedońskiego[33][34]. Na rozkaz Aleksandra miasto zostało doszczętnie zburzone. Król Macedonii nakazał również egzekucję 6000 mieszkańców, kolejnych 30 000 sprzedał w niewolę[35], a wygnańców tebańskich wyjął spod prawa w całej Grecji. Wyrok wykonano bez zwłoki we wrześniu[36]. Król Macedonii obiecał pozostałym polis dobre traktowanie, jeśli poddadzą się bez walki[35]. Od Ateńczyków zażądano wydania Demostenesa i innych wybitniejszych przedstawicieli partii antymacedońskiej, jednakże później wycofano się z tego pomysłu[37]. Akt terroru, który dotknął Teby, rzucił taki postrach na Greków, że powstanie natychmiast załamało się i polis ponownie uznały macedońską dominację[7]. Skutkiem stłumienia buntu było utrzymanie się Związku Korynckiego przynoszącego Macedonii następujące korzyści: stabilność i pokój jaki panował w Grecji oraz przymierze wiążące miasta-państwa z Macedonią, które miało w swoich planach wspólną wyprawę przeciwko Persji[38].
W pierwszej połowie IV wieku p.n.e. sytuacja wewnętrzna Imperium Perskiego była niestabilna[39]. Kraj ten przeżywał niedawne bunty satrapów, spadała wartość bojowa armii perskiej[40], rosła korupcja oraz szerzyły się intrygi w administracji[41]. Władza monarsza w Persji także charakteryzowała się brakiem stabilności. W 338 r. p.n.e. król królów[a] Artakserkses III po ponad dwudziestoletnim panowaniu został otruty przez Bagoasa. Ten sam los spotkał syna i następcę byłego króla - Arsesa. Po serii zamachów w 336 roku p.n.e. na tronie perskim zasiadł Dariusz III[41] będący człowiekiem pozbawionym inicjatywy i większych zdolności[37]. Pomimo swoich problemów i burzliwego okresu Persja była wówczas największym imperium na świecie rozciągającym się od Hellespontu na zachodzie po rzekę Indus na wschodzie oraz od Egiptu na południu po Jaksartes na północy[43]. Państwo to posiadało ogromne ilości kruszców (m.in. w postaci złota i srebra)[44], sprawnie działający system komunikacji oraz półmilionową armię rozproszoną na ogromnym obszarze imperium[45]. Monarchia Achemenidów rozwijała się gospodarczo, dysponowała wyszkoloną kadrą dowódców wojskowych, a jej pozycja na arenie międzynarodowej była niepodważalna[46][47]. Pod względem wielkości terytorium i liczby mieszkańców państwo perskie pięciokrotnie przewyższało Macedonię i Grecję razem wzięte[48].
Jesienią 335 i zimą 335/334 r. p.n.e. Aleksander przygotowywał się do wyprawy na Persję pod kątem militarnym i propagandowym[37][49]. Macedończycy rozpowiadali, że wyprawa do perskiej Azji Mniejszej ma być panhelleńskim aktem zemsty za spalenie świątyń greckich, głównie ateńskich, i krzywdy wyrządzone Grekom przez Persów podczas najazdu Kserksesa I. Pretekstem miała być także chęć wyzwolenia greckich miast znajdujących się pod panowaniem perskim. Nauczyciel Aleksandra, Arystoteles, głosił, że Persowie są barbarzyńcami, a więc zgodnie z powszechną wówczas opinią w świecie greckim, ludźmi niższego rzędu przeznaczonymi do niewolnictwa, natomiast Grecy mieli być stworzeni do panowania nad nimi[50][49]. Początkowo Aleksander przekonywał macedońskich dowódców, że zamierza jedynie uderzyć na zachodnią część Azji Mniejszej. Było to spowodowane tym, iż wielu najwyższych wojskowych nie uważało za możliwe podbicie całej Persji[51]. Inwazja na państwo Achemenidów miała być dla Aleksandra przede wszystkim wojną zdobywczą. Król Macedonii nie posiadał dokładnych planów na przebieg wojny i nie mógł oszacować czasu jej trwania. Motywy polityczne Aleksandra dla jego wojny przeciwko Persji są sporne i podlegają dyskusji historyków[52]. Według Arriana, Aleksander w liście do Dariusza III postanowił oskarżyć perskiego króla o śmierć swojego ojca pisząc: „Mój ojciec został zamordowany przez spiskowców na twoje polecenie". W związku z tym macedoński władca mógł kierować się osobistymi pobudkami[51].
Po przygotowaniu i zorganizowaniu armii Aleksander mianował Antypatra dowódcą sił macedońskich (strategosem) w Europie. Do utrzymania porządku w świecie greckim Antypater dostał 12 000 falangitów i 1000 konnych hetajrów oraz 500 lekko zbrojnych konnych. Oprócz żołnierzy otrzymał także szeroki zakres władzy (m.in. został zastępcą hegemona w Związku Korynckim), aby zabezpieczyć Grecję przed potencjalnym buntem w trakcie trwania kampanii[53]. Żeby zapewnić sobie lojalność żołnierzy sił bezpieczeństwa, pozostawionych w ojczyźnie przed wyruszeniem na wyprawę, Aleksander rozdał wszystkie swoje posiadłości ziemskie, dochody, niewolników i bydło[37][54]. W przekazie Plutarcha Aleksander, zapytany przez Perdikkasa, co pozostawił sobie odparł: „Nadzieję"[55].