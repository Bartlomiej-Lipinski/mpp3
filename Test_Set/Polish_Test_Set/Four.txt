Duża część perskich żołnierzy rozproszyła się, satrapowie stracili ducha. Arsites uciekł w głąb Frygii Większej i tam z rozpaczy popełnił samobójstwo[77][78]. Memnon wycofał się w kierunku Morza Egejskiego, a Arsames zbiegł do Cylicji[79]. Aleksander mianował generała Kalasa swoim reprezentantem na terenie Frygii Hellespontyjskiej. Na opanowanych przez Macedończyków ziemiach był wprowadzany porządek de facto niewiele różniący się od perskiego. Król Macedonii w wyzwalanych miastach greckich wspierał przemiany polityczne, promując przede wszystkim system demokratyczny[80]. Aleksander kazał Kalasowi nie zmieniać wysokości podatków jakie miejscowa ludność opłacała wcześniej państwu perskiemu. Po bitwie nad Granikiem wojska macedońskie wkroczyły do Zalei. Aleksander nie zastosował represji wobec mieszkańców, prawdopodobnie wierząc, iż wcześniej ugościli oni Persów jedynie z przymusu. Następnie Parmenion dotarł do Daskylionu, który zajął bez trudu, ponieważ perski garnizon uciekł przed jego przybyciem[81][77]. Kolejnym celem Macedończyków i Greków stało się Sardes, stolica satrapii lidyjskiej, miasto o wielkim znaczeniu strategicznym, które znajdowało się na początku drogi królewskiej do Suzy. Armia Aleksandra wkroczyła do tego miasta bez walki, ponieważ zostało ono wydane przez dowódcę stacjonującego tam garnizonu perskiego[82][80]. W miejsce Persów król Macedonii wprowadził własny garnizon, który powierzył, wraz z władzą nad satrapią lidyjską, Asandrowi (bratu Parmeniona)[80]. Lidyjczykom dano szeroki zakres wolności, a część z nich rozpoczęła szkolenie, aby dołączyć później do służby w wojskach królewskich Aleksandra[83].
Wyruszając z Sardes armia macedońsko-helleńska w niespełna cztery dni pokonała około 112 km trasę docierając do Efezu. Podobnie jak stolica satrapii lidyjskiej Efez został zajęty bez żadnego oporu przez Parmeniona, gdyż na wieść o nadejściu wojsk załoga miasta, złożona z najemników, uciekła[84]. Ponownie wprowadzono demokrację. Aleksander zdecydował, że wszystkie greckie polis Azji Mniejszej będą zwalniane z płacenia danin[83]. Gdy macedoński władca stacjonował jeszcze w Efezie przybyli do niego delegaci z Magnezji i Tralles ogłaszając oddanie swoich miast[85]. Wykorzystując przyjazne nastroje w miastach greckich Aleksander wysłał Parmeniona i Alkimachosa do Jonii, Lidii i Eolidy żeby przyjęli kapitulację tamtejszych miast[86]. Macedończycy zdołali również zdobyć port w Milecie, natomiast samo miasto znajdowało się dalej w rękach perskich. Macedończycy prowadzili rokowania z zarządcą Miletu, co poskutkowało tym, iż perski dowódca deklarował gotowość do oddania miasta[86]. Jednocześnie, wraz z pozyskiwaniem poleis małoazjatyckich, Macedończycy odnosili sukcesy na przyległych wyspach. Po bitwie nad Granikiem do władzy na wyspach (m.in. na Chios) dochodzili zwolennicy sojuszu z Macedonią[87]. Poskutkowało to tym, iż najprawdopodobniej dwa lata później[88], wyspiarskie poleis do wojny przeciwko Persji wystawiły w sumie 20 trier, czyli tyle ile całe Ateny dostarczyły królowi Macedonii na potrzeby wojenne[87]. Pomimo przejęcia wielu miejscowości Aleksander dalej miał kłopoty finansowe. Podjął więc decyzję, że postara się rozwiązać problem w propagandowy sposób. „Wyzwalane” polis wstępowały do Związku Korynckiego i jako członkowie musiały płacić składki na rzecz wojny prowadzonej przez wszystkich Greków. Sumy te nieznacznie się różniły od haraczu jaki wcześniej musiały płacić Persom[89]. Następne zadanie jakie Parmenion otrzymał od Aleksandra polegało na wzmocnieniu obrony wybrzeża jońskiego przeciw ewentualnym atakom floty perskiej. Wówczas Klazomenaj połączono groblą ze stałym lądem[90].
W czasie gdy Aleksander wraz ze swoją armią przebywał w Efezie, u wybrzeży Karii dostrzeżono okręty perskie. Zaobserwowano, że poruszały się one na północ w stronę Miletu. Obecność floty króla królów na Morzu Egejskim zaniepokoiła władcę Macedonii[90]. Obawiał się on, że może ona wesprzeć w Jonii część walczących jeszcze greckich najemników pod perskim jarzmem[86]. Aleksander wiedział, że perski potencjał morski jest bardzo niebezpieczny dla Macedończyków, gdyż Persowie władali Egiptem, Cyprem, Fenicją, całym wybrzeżem aż do Efezu i ściągali już wówczas z tych krain trójrzędowce z załogami wyszkolonych wioślarzy[91]. Na wieść o nadpływającej flocie Dariusza III komendant garnizonu milezyjskiego zmienił zdanie i odmówił oddania miasta[86]. Do przybrzeżnej wyspy Lade nieopodal Miletu dopłynęło 160 okrętów, z załogą liczącą ok. 32 000 marynarzy[92], pod dowództwem Nikanora, po czym flota zajęła pozycję obronną wobec ewentualnego starcia zbrojnego na morzu[93]. Aleksander natomiast dotarł ze swoją armią pod mury jońskiej miejscowości odcinając ją tym samym od potencjalnego połączenia z perskimi siłami morskimi. Gdy na miejscu zjawiło się 400 perskich okrętów rozpoczęło się oblężenie Miletu[94]. Przez parę dni flota perska próbowała bezskutecznie sprowokować greckie okręty do bitwy, po czym zrezygnowała i odpłynęła na południe w stronę Halikarnasu[95]. Po czasie Milet skapitulował i został zajęty przez Aleksandra[96]. Ocalałe wojska perskie również wycofały się do Halikarnasu[97].
Po zdobyciu Miletu Aleksander postanowił rozwiązać flotę Związku Hellenów. Zatrzymał tylko kontyngent ateński i parę innych okrętów, które miały służyć jako flotylla transportowa. Zachowane zostały także eskadry w cieśninie Hellespontu[95]. Większość jednostek morskich odesłano na greckie wody[96]. Decyzja ta tłumaczona jest bardzo rozmaicie[98]. Król Macedonii był świadomy, iż flota grecka nie dorównywała perskiej na morzu[96]. Bardzo istotny był aspekt militarny wynikający ze strategicznych koncepcji strony perskiej. Na podstawie relacji rozmów Aleksandra z Parmenionem wydaje się, iż król orientował się w zamiarach Memnona z Rodos. Aleksander był świadomy tego, iż perski dowódca mógł chcieć wykorzystać antymacedońskie nastroje w Grecji (np. doprowadzić do powstania) i tym samym odciąć władcę Macedonii od dostaw z Europy[99]. Wymieniane są również kłopoty finansowe Aleksandra w utrzymaniu floty morskiej Związku Hellenów[98] oraz brak zaufania władcy wobec niej[100]. Władca Macedonii zamierzał wyeliminować niebezpieczeństwa wynikające ze zdecydowanej przewagi Persów na morzu poprzez zajęcie wszystkich miast portowych leżących we wschodniej części basenu Morza Śródziemnego[101]. Wówczas flota perska, pozbawiona baz operacyjnych oraz bez możliwości uzupełniania załóg i sprzętu, przestałaby być groźna[96].
Strona perska również dokonała zmian w organizacji swojej armii. Dariusz III mianował Memnona z Rodos „zarządcą dolnej Azji i dowódcą floty”[97], który jeszcze podczas oblężenia przez wojska macedońskie Miletu odesłał Dariuszowi, jako dowód lojalności, żonę i dzieci w charakterze zakładników. Świadczyło to o dużym zaufaniu jakim obdarzali siebie wzajemnie Dariusz i Memnon[102].