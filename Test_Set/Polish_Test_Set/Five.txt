Z Miletu Aleksander ruszył do Alindy. Gdy dotarł na miejsce przyszła do niego, odsunięta wcześniej przez Persów od władzy, karyjska królowa Ada i dobrowolnie oddała mu swoją warownię. Następnie Aleksander zgodził się zostać zaadoptowany przez królową[96]. Owa adopcja wiązała się z tym, iż po śmierci królowej Aleksander miał prawo narzucić Karii swojego wicekróla, co z resztą nastąpiło w odpowiednim czasie. W ten sposób władca Macedonii legalizował swoją władzę w Karii. Zdecydowana większość posunięć administracyjnych Aleksandra w Azji Mniejszej opierała się na podobnym schemacie. Przejmował perskie instytucje, w tym satrapów i lenne królestwa, w niemal nienaruszonym stanie. Różnice polegały na tym, że satrapów perskich czasem zastępowali Macedończycy, podatki nazywano „składką” a władzę najwyższą sprawował nie król królów lecz Aleksander[103]. Z Alindy wojska macedońskie podążyły na południowy zachód przez góry Latmos, Jassos, Bargylię docierając, na przełomie 334/333 r. p.n.e.[104], pod Halikarnas[105]. Miasto to miało potężne umocnienia i port, gdzie schroniła się zarówno flota perska jak i duża liczba żołnierzy perskich oraz najemników greckich. Całością zgromadzonych sił dowodził osobiście Memnon. Zdobycie Halikarnasu było dla Macedończyków koniecznością, gdyż jeśli miasto wytrzymałoby oblężenie, perska flota miałaby pewną bazę w basenie Morza Egejskiego, co mogłoby powstrzymać pochód armii Aleksandra[96][100]. Przed rozpoczęciem natarcia na miasto Aleksander, aby zapewnić sobie dostawę maszyn oblężniczych, podjął próbę zajęcia portowej miejscowości Myndos oddalonej ok. 15 km od Halikarnasu. Persowie powstrzymali tę akcję[106].
Ostatecznie niewielkiej greckiej flocie (20 ateńskich trójrzędowców) udało się niezauważalnie przedostać i przetransportować z Miletu sprzęt oblężniczy dla Macedończyków[107]. Wówczas rozpoczęło się oblężenie Halikarnasu. Zakończyło się ono opuszczeniem miasta przez Memnona i Orontobatesa (satrapę Karii) wraz z większością perskich żołnierzy, którzy przerazili się macedońskimi natarciami[107]. Do miasta wkroczyła armia macedońska[108]. Pomimo tego w rękach perskich pozostał port i kilka silnie umocnionych punktów oporu w miejskich cytadelach. Próby zlikwidowania ich kosztowały Macedończyków tak wiele wysiłku, że Aleksander po czasie odstąpił od ich zajęcia. Władzę nad Halikarnasem i satrapią Karii król Macedonii powierzył królowej Adzie w ten sposób odwdzięczając się za wcześniej okazane mu poparcie w Alindzie[100]. Natomiast Ptolemeusz otrzymał 3000 najemników i 200 konnych, aby pilnować pozostałych w paru punktach oporu Persów (całkowite wyczyszczenie perskiego oporu w Halikarnasie zajęło Macedończykom pełny rok). Aleksander ponadto odesłał do ojczyzny tych Macedończyków, którzy niedawno przed wyprawą wzięli ślub, aby mogli spędzić okres zimowy z żonami. Wraz z nimi wysłał oficerów, którym kazał zwerbować jak najwięcej żołnierzy z Macedonii i Peloponezu[109][110].
Król Macedonii mimo świadomości zostawienia za sobą potencjalnie groźnego ośrodku oporu postanowił kontynuować kampanię. Aleksander uważał, iż zdobywanie jedynie nadbrzeżnego pasa nie zapewnia bezpieczeństwa dla prowadzenia dalszej ofensywy na wschód. Sądził, że najlepszym zabezpieczeniem byłoby opanowanie rozległego płaskowyżu w Anatolii skąd płyną wielkie rzeki (Kaikos, Hermos, Kayster i Meander), którymi łatwo byłoby powrócić na wybrzeże. Władca planował jednocześnie zwalczać flotę perską „z lądu” zdobywając porty południowego wybrzeża Azji Mniejszej[110]. Aby osiągnąć oba cele Aleksander podzielił swoje siły na dwie części. Pierwsza z nich składająca się z oddziałów hetajrów i Tessalów, greckiej piechoty, sprzętu oblężniczego, taborów i reszty greckiej jazdy pod dowództwem Parmeniona. Grupa ta miała udać się najpierw do Sardes i stamtąd poprowadzić kampanię przeciw szczepom zamieszkującym centralny płaskowyż Anatolii, zwany również Frygią Większą. Natomiast Aleksander zachował sobie resztę sił i ruszył wzdłuż wybrzeża w kierunku Licji i Pamfilii, aby opanować porty znajdujące się na terenie tych krain[111][112].
Zgodnie z planem Aleksander wymaszerował z Halikarnasu na południowy wschód i posuwając się wzdłuż wschodniego brzegu jeziora Köyceğiz minął kontrolowane przez Persów Kaunos i Knidos (później miejscowości te zostały zdobyte przez Ptolemeusza). Po przeprawie przez rzekę Dalaman zajął miasto Hyparna i dotarł do morza pod Telmessos. Miejscowość ta została zdobyta za pomocą podstępu Nearchosa: wysłał on grupę tancerek i niewolnic do komendanta miasta, rozpiły one alkoholem perskich żołnierzy garnizonu, a następnie wszystkich zmasakrowały. Spod Telmessos król Macedonii udał się z żołnierzami nad rzekę Ksantos, gdzie poddało się około 30 miast i wsi[113]. Macedończycy zaczęli szkolić z tych terenów miejscowych Likijczyków, którzy w przyszłości dołączyli do wojsk macedońskich[112]. Dalszy pochód Aleksandra w głąb lądu został zatrzymany, gdyż na drodze znajdowało się pasmo górskie trudne do przejścia w warunkach zimowych. Nieprzyjazny teren i pogoda oraz obecność wrogich, lokalnych plemion skłoniły Aleksandra do odwrotu i kontynuowania marszu wzdłuż wybrzeża[114]. Wracając król Macedonii zatrzymał się, do końca zimy 334/333 r. p.n.e.[115], w Faselis, gdzie dowiedział się o spisku. Zajmując Frygię Parmenion pojmał i przekazał Aleksandrowi perskiego agenta Sisinesa, który rzekomo miał dotrzeć do Aleksandra Linkestesa, jednego z dowodzących tessalską jazdą będącą z Parmenionem. Dariusz III poprzez Sisinesa poinformował dowódcę, że jeśli ten zabije Aleksandra to uczyni go królem Macedonii. Aleksander po naradzie zdecydował się wysłać dowódcę na 4 lata do niewoli, po której został skazany na karę śmierci[116][117]. Z Faselis armia Aleksandra pokonała ciężką trasę docierając do Perge, które zostało zajęte bez walki, następnie mijając dobrze ufortyfikowany Sillyon, również bez oporu, wkroczyła do miast Side i Aspendos[118].
Po zajęciu Licji i Pamfilii Aleksander postanowił wyruszyć w głąb lądu, aby połączyć się z siłami Parmeniona. Aby dotrzeć na płaskowyż Anatolii armia macedońska musiała przejść nieopodal miejscowości Termessos i Sagalassos. Zamieszkiwali je waleczni Pizydyjczycy, którzy starli się zbrojnie z Macedończykami. Aleksander zwyciężył potyczkę zdobywając Selge i Sagalassos oraz tracąc około dwudziestu ludzi[119]. Po bitwie w przeciągu pięciu dni armia macedońska dotarła do Kielajnaj, miasta strategicznego, odgrywającego ważną rolę w sieci komunikacyjnej Anatolii. Władca zdecydował zatrzymać się w mieście, gdyż perski garnizon[120], liczący 1000 żołnierzy karyjskich i 100 najemników greckich[121], nie chciał oddać silnie ufortyfikowanego akropolu. Dowódca perski zadeklarował gotowość do kapitulacji bez walki, ale dopiero wtedy, gdy w przeciągu dwóch miesięcy nie otrzyma posiłków od Dariusza (po czasie, zgodnie z zapowiedzią, Persowie skapitulowali, gdyż wsparcie nie nadeszło). Aleksander przyjął tę ofertę i nie tracąc czasu mianował swojego generała Antygona Jednookiego satrapą Frygii środkowej. Dowódca otrzymał 1500 żołnierzy, aby strzegł tego ważnego punktu komunikacyjnego. Z Kielajnaj Aleksander wysłał kuriera do Parmeniona informując go, aby wyruszył z wojskiem do Gordion, gdzie wyznaczył miejsce spotkania, po czym sam wyruszył tam osobiście[120].