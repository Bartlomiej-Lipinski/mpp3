3 września 333 r. p.n.e. Aleksander dotarł do Tarsu i tam ciężko zachorował. W trakcie choroby króla Parmenion ruszył ze swoimi siłami na zwiad do wschodniej, graniczącej z Syrią, części Cylicji[154]. Macedoński dowódca zdobył portowe miasto Issos i założył tam bazę, a następnie obsadził oddziałami dwie przełęcze: Słupy Jonasza i Wrota Syryjskie. Po tej operacji Parmenion zawrócił na zachód żeby połączyć się z Aleksandrem[155][156]. Pod koniec września armia Dariusza opuściła Babilon i rozpoczęła marsz w stronę Cylicji[143]. Aleksander został o tym poinformowany, gdy był jeszcze na rekonwalescencji. Gdy wyzdrowiał, w październiku, pomaszerował z Tarsu na zachód, aby opanować tereny Cylicji Trachei. Armia macedońska najpierw dotarła do Anchialos, a później udała się do nadmorskiej miejscowości Soloj, gdzie mieszkańcom narzucono garnizon i obarczono ich karą finansową za „properskie sympatie”. Następnie w pobliskich górach Aleksander w siedmiodniowej kampanii rozprawił się z lokalnymi plemionami. Mniej więcej w tym samym okresie, we wrześniu-październiku 333 r. p.n.e., Ptolemeusz i Asander pokonali pod Halikarnasem satrapę Orontobatesa. Dodatkowo Kos i całe wybrzeże Karii przeszło pod kontrolę Macedończyków. Aleksander dowiedział się o tym w Soloj po powrocie z gór i z okazji tych wydarzeń wyprawił oficjalne święto, po czym wyruszył w stronę Tarsu[157][158].
W lipcu 333 r. p.n.e. do przebywającego na terenach Kapadocji Aleksandra dotarła informacja o śmierci Memnona[129]. Później, w tym samym miesiącu, królowi doniesiono również, że Dariusz przeniósł się z Suzy do Babilonu i przygotowuje armię imperium do służby w polu[141]. Z Kapadocji Aleksander ruszył z wojskiem w kierunku Tarsu. Po przekroczeniu rzeki Halys i przejściu przez Tianę Macedończycy dotarli do Wrót Cylicyjskich. Arsames (satrapa Cylicji) spustoszył znajdującą się za Bramą część Cylicji, a przełęcz obsadził jedynie niewielkim oddziałem, dlatego też Aleksander przemaszerował przez nią bez większego problemu. Po przekroczeniu Wrót macedoński władca dowiedział się, że Arsames planuje ograbić, a następnie spalić Tars. Aleksander wysłał więc naprzód Parmeniona z jazdą i lekkozbrojnymi. Perski gubernator, na wieść o szybko nadciągających Macedończykach, uciekł na południe. Tym samym miasto zostało ocalone[152][153].
W trakcie gdy Macedończycy przeprowadzali operacje w Cylicji armia Dariusza, wraz z ogromnym orszakiem, przebyła dystans 900 km docierając z Babilonu do Sochoi (miejsce położone na wschód od Issos) i rozbiła tam obóz. Po drodze Wielki Król odesłał do Damaszku większość taborów i dworzan aby zapewnić swojemu wojsku większą mobilność[159][160]. Podążając w kierunku wschodniej części Cylicji Aleksander zdecydował się podzielić swoją armię na dwie części. Filotas wraz z otrzymanymi oddziałami udał się do rzeki Pyramus, a król ze swoimi żołnierzami wyruszył do Mallos. W Mallos Aleksander został poinformowany, że armia Dariusza dotarła do Cylicji i zajęła pozycję w Sochoi. Później dwie armie ponownie się złączyły i dotarły do Kastabalon, gdzie do głównych sił macedońskich dołączył Parmenion ze swoim korpusem. Aleksander odbył naradę ze swoim sztabem i zdecydował nie zatrzymywać się pod Issos. Macedoński władca minął Słupy Jonasza i dotarł do Myriandros, gdzie rozbił obóz czekając na nadejście Persów[161][162]. Tymczasem Dariusz na czele armii ruszył z Sochoi, błyskawicznym marszem przekroczył Wrota Amańskie i zdobył Issos wymordowując tam wszystkich pozostawionych rannych Macedończyków. Dzień po zajęciu Myriandros Aleksander dowiedział się, że siły perskie znajdują się na jego tyłach. Manewr ten zaskoczył króla i Macedończyków[163].
Persowie znaleźli się w strategicznie korzystniejszej sytuacji: odcięli armię grecko-macedońską od baz w Cylicji oraz od pozostałej części Azji Mniejszej tym samym przerywając linie dostaw, dominująca na morzu flota perska przypuszczalnie mogła w każdej chwili wesprzeć działania lądowe[164][165][166], a na południe od Aleksandra leżały potencjalnie wrogie miasta perskiej Fenicji. Macedończycy znaleźli się w pułapce[167]. Dariusz mając inicjatywę mógł narzucić miejsce starcia. Król królów szybkim marszem skierował się na południe od Issos. Zorientowany w sytuacji Aleksander zawrócił swoją armię na północ, ponownie przekroczył Wrota Syryjskie i napotkał wojska imperium rozlokowane w szyku bojowym wzdłuż rzeki Payas[f][169][170]. Wówczas, w listopadzie 333 r. p.n.e., rozpoczęła się bitwa pod Issos. Siły Aleksandra liczące 26 000 pieszych i 5300 konnych[171] zdołały pokonać 60 000 żołnierzy Dariusza, w skład których wchodziło 30 000 greckich najemników[172]. Władca Persji uciekł z pola walki. Poległo od 270 do 1200 Macedończyków oraz 53 000 Persów, rannych zostało 4500 Macedończyków oraz królowie Aleksander i Dariusz. Zwycięzcy zajęli perski obóz pod Issos, w którym zdobyli 3000 talentów i pojmali Sysygambis – matkę, Statejrę I – żonę króla Persów, jego córki: Statejrę II i Drypetis oraz syna Ochosa. Aleksander potraktował rodzinę królewską z szacunkiem i troską, aby w przyszłości, w oczach elity imperium perskiego, zyskać uznanie swej pozycji jako prawowitego następcy władców achemenidzkich[173][174]. Z okazji zwycięstwa król Macedonii w pobliżu Issos założył miasto: Aleksandrię ad Issum[175].
Pokonana armia rozproszyła się w różnych kierunkach. Król Dariusz wraz z 4000 greckich najemników, którzy przeżyli starcie, zdołał uciec do Babilonu, gdzie rozpoczął działania dyplomatyczne, które potencjalnie mogłyby zatrzymać ekspansję Aleksandra[176]. Około 8000 żołnierzy w służbie perskiej udało się do Trypolis w Fenicji i stamtąd okrętami przetransportowało się na Cypr[177]. Na wyspie podzielili się. 4000 najemników greckich pod dowództwem Amyntasa odpłynęło do Egiptu. W bitwie pod Issos poległ satrapa Egiptu, Sabakes. Amyntas wykorzystał ten fakt i podając się za nowego, wyznaczonego przez Dariusza III, satrapę Egiptu zajął ważną twierdzę Peluzjum. Następnie wraz ze swoimi żołnierzami popłynął Nilem do Memfis, gdzie pokonał perski garnizon. Jednak gdy jego najemnicy rozproszyli się w pobliżu miasta to zostali oni wybici przez Mazakesa (oficjalnego perskiego satrapę Egiptu mianowanego po śmierci Sabakesa). Pozostałe 4000 najemników, którzy z Trypolis popłynęli na Cypr, ostatecznie znalazło się na Krecie, zaciągając się na służbę u króla Sparty Agisa III. Inna grupa pokonanych żołnierzy pod dowództwem perskich oficerów uciekła do Azji Mniejszej i z rekrutami z Kapadocji i Paflagonii najechała Lidię. Zostali oni rozbici przez Antygona Jednookiego[178][179].