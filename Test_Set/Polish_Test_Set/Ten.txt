Wiosną 331 r. p.n.e. Aleksander wraz z armią wymaszerował z Memfis w stronę Syrii. Po drodze siły macedońskie stłumiły bunt w Samarii, a około połowy czerwca dotarły ponownie do Tyru[264][265]. Przebywająca wówczas w mieście flota licząca 60 jednostek pod dowództwem Amfoterosa otrzymała rozkaz udać się do Grecji i wspomóc na Peloponezie wszystkich tych, którzy nie przyłączyli się do antymacedońskiego powstania króla Sparty, który wzniecił już jawny bunt. Aleksander przekazał Amfoterosowi dodatkową setkę okrętów cypryjsko-fenickich, aby ten mógł usunąć siły spartańskie i resztki perskich z Krety[266][267]. Przed opuszczeniem Tyru król Macedonii zajął się pewnymi kwestiami politycznymi i dokonał wielu zmian administracyjnych. Po załatwieniu tych spraw w lipcu 331 r. p.n.e. armia macedońska wyruszyła w kierunku Mezopotamii. Wojsko pokonało ok. 600 km trasę przez Aleppo i dotarło do Tapsakos nad Eufratem w lipcu-sierpniu 331 r. p.n.e.[268][269]. Następnie Macedończycy przeszli na wschodni brzeg rzeki po wcześniejszej przygotowanych przez Hefajstiona dwóch mostach pontonowych[270].
W trakcie kampanii mezopotamskiej Aleksandra przeciw Dariuszowi III w Europie wybuchł bunt macedońskiego namiestnika Tracji Memnona oraz rozpoczęła się wojna między Antypatrem, a królem Agisem III. Macedoński strategos zdołał sprawnie zatrzymać rewoltę Memnona, który pozostał na stanowisku gubernatora. Z kolei król Sparty pozyskał poparcie miast Tegei, Arkadii, Elidy, Achai i Etolii. Początkowo antymacedońska koalicja odnosiła sukcesy, gdyż pokonała Macedończyków na Peloponezie, po czym tamtejsze miasta przyłączyły się do Sparty. Jednakże Spartanie przeszli następnie do oblężenia Megalopolis, co dało czas Antypatrowi, który zgromadził armię liczącą 40 000 żołnierzy. Macedoński dowódca ruszył miastu na odsiecz i w bitwie pod Megalopolis pokonał spartańską armię[i]. W starciu poległ król Agis i 5300 jego żołnierzy oraz 3500 żołnierzy Antypatra. Zwycięstwo dowódcy Aleksandra skutecznie stłumiło antymacedoński bunt w Grecji. Sparta została przyłączona do Związku Korynckiego[272][275][276].
Operację przekraczania Eufratu przez armię Aleksandra obserwowało od 3000 do 6000 perskich żołnierzy pod dowództwem Mazajosa (satrapa Babilonu), który, będąc świadomy dysproporcji sił, nie podjął próby zatrzymania Macedończyków[270][277][278]. Dariusz III przypuszczał, że po przeprawie Aleksander ruszy w dół Eufratu na Babilon (jedną ze stolic Persji), dlatego też przestudiował przebieg bitwy pod Kunaksą i zamierzał ją odtworzyć we wszystkich szczegółach. Ponadto król królów chciał wykorzystać Nizinę Mezopotamską jako pole walki, gdyż wówczas mógłby najpełniej wyczerpać potencjał kawalerii wschodnioirańskiej. Perski władca planował również zastosować taktykę spalonej ziemi, aby spowodować problemy logistyczne dla armii macedońskiej nacierającej na Babilon[279][280]. Jednakże po przekroczeniu rzeki Aleksander, zamiast pomaszerować na południe wprost na Babilon, ruszył na północny wschód Mezopotamii wzdłuż Wyżyny Armeńskiej. Król Macedonii chciał tym samym uniknąć problemów logistycznych i klimatycznych (marsz na Babilon przez środkową Mezopotamię oznaczałby dla wojska ogromny wysiłek, gdyż w środku lata temperatura na tych ternach potrafi przekraczać 50 °C) oraz wybierając tę drogę uniemożliwił Persom dokonanie spustoszeń na trasie marszu. Z kolei w północnej Mezopotamii było chłodniej, a żywności dla macedońskiej armii było pod dostatkiem[281][282]. Mazajos dostrzegł w jakim kierunku udały się wojska macedońskie, po czym pośpieszył do Babilonu, gdzie poinformował Dariusza o manewrze Aleksandra. Król królów zrezygnował z marzeń o drugiej bitwie pod Kunaksą i zmienił strategię. Perski władca przeprawił się wraz ze swoją ogromną armią na wschodni brzeg Tygrysu, a następnie doprowadził swoje siły do Arbeli. Stamtąd planował ruszyć na Mosul, gdyż oczekiwał, że Aleksander wybierze tamtejsze okolice jako punkt przeprawy i zdoła go tam powstrzymać. Przy okazji obecność wojsk Dariusza na tych terenach zasłaniała stolice państwa perskiego: Babilon, Suzę, Ekbatanę i Persepolis przed potencjalnym macedońskim atakiem. Tymczasem Aleksander, poruszając się przez północną Mezopotamię, schwytał perskich zwiadowców i dowiedział się od nich, że wojska Dariusza stacjonują już po drugiej stronie Tygrysu. Wiadomość ta pomogła królowi w zaplanowaniu dalszych ruchów armii i skłoniła go do marszu w stronę rzeki Tygrys[283][284][285][286].
18 września 331 r. p.n.e. macedoński władca wraz z armią znalazł się po wschodniej stronie Tygrysu. Dariusz został poinformowany przez swoich zwiadowców o przeprawie wroga. Król perski założył więc obóz pod Gaugamelą i przygotował armię imperium do starcia[287][288]. Gdy macedońscy żołnierze odpoczywali po długim marszu i sforsowaniu rzeki, do Aleksandra przyszedł trzeci list od Dariusza. Król królów ofiarował 30 000 talentów okupu za swoją matkę i córki; rękę jednej z córek oraz swego syna Ochosa jako stałego zakładnika. Proponował również pokój w zamian za oddanie terenów na zachód od Eufratu tj. Azję Mniejszą, Syrię z Fenicją i Egipt. Aleksander przedłożył propozycję Dariusza macedońskiej radzie wojennej. W trakcie debaty Parmenion stwierdził: „Gdybym był Aleksandrem przyjąłbym tę ofertę”. Król Macedonii odparł wówczas: „Także bym ją przyjął, gdybym był Parmenionem”. Po naradzie trzecia, i jednocześnie ostatnia, pokojowa propozycja Dariusza została odrzucona[289][290]. 21 września Macedończycy po odpoczynku ruszyli w dalszą drogę, a cztery dni później zetknęli się z perską jazdą Mazajosa. 29 września Aleksnader wraz z małym oddziałem zwiadowczym wspiął się na niskie wzgórza nad Gaugamelą i własnymi oczami zobaczył ogromną armię imperium. Następnego dnia król Macedonii wraz z małymi oddziałami jazdy i piechoty objechał tereny wokół Gaugameli, po czym zwołał naradę, na której podjęto ostatnie decyzje natury militarnej[291][292][293].
1 października 331 r. p.n.e. rozpoczęła się bitwa pod Gaugamelą. Armia Aleksandra licząca 47 000 żołnierzy[294][280][295] (ok. 40 tys. piechoty i 7 tys. jazdy[296]) pokonała przeważającą liczebnie armię Dariusza (autorzy antyczni podają ogromne liczby żołnierzy: 200 000 piechoty i 45 000 kawalerii (Kurcjusz), 400 000 piechoty i 100 000 kawalerii (Justyn), 800 000 piechoty i 200 000 kawalerii (Diodor), 1 000 000 żołnierzy (Plutarch), 1 000 000 piechoty i 400 000 kawalerii (Arrian)[280][297]). Straty macedońskie według antycznych autorów są następujące: 100 żołnierzy (Arrian), mniej niż 300 żołnierzy (Kurcjusz), 500 żołnierzy (Diodor). Ci sami autorzy zawarli też informacje o stratach Persów: 40 tys. (Kurcjusz), 90 tys. (Diodor), 300 tys. (Arrian)[298][299]. Król Persji przegrał bitwę m.in. ze względu na niższą wartość bojową i różnorodność etniczną armii imperium, która utrudniała komunikację pomiędzy żołnierzami[300]. Aleksander wykazał się w starciu talentami dowódczymi związanymi ze strategią, taktyką i psychologią[301]. Dariusz ponownie uciekł z pola walki. Macedończycy początkowo próbowali dogonić i złapać króla Persji ale po czasie odpuścili pościg. Wielki Król zbiegł do Arbeli, do której wycofał się również walczący pod Gaugamelą Bessos (satrapa Baktrii) wraz z jazdą baktryjską, 2000 lojalnych najemników greckich oraz garstką niedobitków z gwardii królewskiej nieśmiertelnych. Następnie z Arbeli Dariusz z resztkami swojego wojska udał się do Ekbatany, gdzie chciał zwerbować jeszcze kolejną armię, z którą uderzyłby ponownie na Aleksandra[302][303]. Jednakże porażka w bitwie pod Gaugamelą była dla Persów katastrofalna. Droga do centralnych prowincji państwa perskiego stała dla armii macedońskiej otworem[304], tragicznie ucierpiał prestiż króla królów[305], a wschodnie satrapie imperium znalazły się w bezpośrednim zagrożeniu ze strony ekspansji Aleksandra[306]. Dzień po bitwie władca Macedonii dotarł do Arbeli, gdzie w jego ręce trafiły pozostawione insygnia królewskie Dariusza oraz 4000 talentów w monecie[299][305]. Po zwycięstwie Aleksander ogłosił się publicznie „królem Azji”. Tytuł ten oznaczał roszczenie do władzy większej niż zasięg państwa Achemenidów, gdyż Aleksander posługiwał się terminem „Azja” dla całego kontynentu[307].