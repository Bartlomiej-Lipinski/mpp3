Po przejściu około 210 kilometrów Drogą Królewską[122] Aleksander wraz z armią dotarł, pod koniec kwietnia 333 r. p.n.e., do Gordion. Tam połączył się z oddziałami Parmeniona, Macedończykami, którzy powrócili z zimowego urlopu oraz posiłkami zwerbowanymi w Macedonii i Grecji: 3000 piechoty macedońskiej, 300 jeźdźców macedońskich, 200 jeźdźców z Tessalli i 150 żołnierzy z Elidy[123][124]. Jednocześnie wiosną 333 r. p.n.e. Memnon zgromadził około 300 okrętów wraz z poważnymi siłami najemników i przystąpił do kontrofensywy na obszarze Morza Egejskiego. Stało się to możliwe dzięki środkom finansowym jakie uprzednio otrzymał od Dariusza III[124][102]. Ponadto Wielki Król upoważnił go do zastosowania strategii, jaką Rodyjczyk proponował przed bitwą nad Granikiem - przeniesienie działań wojennych do Grecji i Macedonii[122]. W marcu tego samego roku[125] Memnon zajął Chios oraz Antissę, Metymnę, Pyrrę i Eressos leżące na wyspie Lesbos[102], a od końca kwietnia do czerwca blokował Mitylenę[125]. Dodatkowo już wcześniej Kos i Samos przeszły na stronę Persów. Równocześnie agenci Memnona działali w samej Grecji. Rozdzielając złoto przekupywali oni ewentualnych popleczników, wzmacniając tym samym antymacedońskie nastroje[126]. Wielki niepokój w promacedońskich greckich polis wywołała wieść o rzekomo mającej nastąpić inwazji floty Memnona na wyspę Eubea[127]. W Sparcie, przyjaźnie nastawionej do Persów, działania Rodyjczyka wzbudziły nadzieje na uwolnienie się spod macedońskiej dominacji[128]. Z kolei Ateny, monitorując bieg wydarzeń, postawiły w stan gotowości bojowej od 350 do 400 trójrzędowców[126][129]. O tym wszystkim król Macedonii dowiedział się w Gordion od posłańców przebywających znad Morza Egejskiego[130][131]. Sytuacja stała się więc dla Aleksandra niezwykle trudna, gdyż przejęte Cyklady funkcjonowały jako pomost, z którego Persowie mieli połączenie z greckim lądem stałym, dostawy zaopatrzenia przepływające przez Hellespont mogły zostać zablokowane[130], a Grecja była na skraju antymacedońskiego powstania[126].
Postawiony w ciężkiej sytuacji Aleksander musiał podjąć niezmiernie ważną decyzję. Miał do wyboru dwa rozwiązania. Mógł kontynuować wyprawę ryzykując utratę Hellespontu, a może nawet całej Macedonii i podjąć próbę powstrzymania Memnona jedynie dostępnymi środkami, albo zawrócić w stronę ojczyzny, rezygnując tym samym z dalszego marszu i tracąc szanse na doprowadzenie do upadku Imperium Achemenidów[131][126]. Na podjęcie decyzji wpłynęło wydarzenie z „węzłem gordyjskim”. W Gordion znajdował się wóz, którego dyszel był połączony z jarzmem za pomocą sznura[b], który zawiązano w skomplikowany węzeł. Według przepowiedni znanej Grekom ten, kto go zdoła rozwiązać, będzie rządził całą Azją[c]. Aleksandra zaprowadzono do miejsca, gdzie znajdował się węzeł. Król Macedonii stwierdził: „Co za różnica, w jaki sposób go rozwiążę?”, po czym wyjął miecz i przeciął nim węzeł[134][131]. Czyn ten wywołał entuzjazm wśród żołnierzy[132] i spowodował, iż macedoński władca zadecydował o kontynuowaniu kampanii w głąb Persji[135].
Aleksander rozpoczął proces odbudowy swojej floty (greckie okręty zostały ponownie zmobilizowane) i rozkazał utrzymać Hellespont: dowódcą eskadr strzegących cieśninę został Amfoteros (brat Kraterosa), a Hegelochos objął dowództwo nad siłami lądowymi z bazą w Abydos. Otrzymali oni także zadanie odbicia Lesbos, Chios i Kos. Z kolei Antypater na obronę Grecji otrzymał środki pieniężne, dzięki którym utworzył, pod dowództwem Proteasza, eskadrę macedońską złożoną z okrętów z Eubei i Peloponezu[135][136]. Aleksander wysłał również list do Aten, które, dzięki wpływom Fokiona, postanowiły zachować się lojalnie wobec Macedończyków w obliczu perskiej kontrofensywy na Morzu Egejskim[d]. Ze względu na liczbę okrętów, jakimi dysponowało, ateńskie polis utrzymywało na morzu równowagę sił[129]. Jeszcze w Gordion król Macedonii dowiedział się od wywiadu, że Dariusz przebywa w Suzie i zaczął mobilizować liczną armię. Aleksander zdecydował więc nie tracić czasu i po uporządkowaniu spraw ruszył (w maju-lipcu 333 r. p.n.e.[135][138]) z wojskiem do Ankyry[135].
W trakcie tej kampanii Aleksander opanował Paflagonię przyłączając ją do Frygii Hellesponckiej zarządzanej przez Kalasa i zwolnił ją z daniny. Bez oporu zajął również Kapadocję. Krainy te zostały administracyjnie luźno podporządkowane Macedończykom, dlatego też potrafiły się buntować: w następnym roku, na terenach Kapadocji, Antygon Jednooki musiał utrzymywać porządek za pomocą wojska, aby nie dopuścić do przerwania linii komunikacyjnych Aleksandra. Król swoimi działaniami rozszerzył władzę aż po Morze Czarne[139][140].
W czerwcu[129] podczas oblegania Mitylene z powodu choroby zmarł Memnon z Rodos. Dowództwo nad działaniami przejął jego następca, Farnabazos, któremu asystował perski arystokrata, Autofradates. Początkowo sposób prowadzenia wojny przez wojska perskie nie został zmieniony. Kontynuowano ataki na Mitylene, co doprowadziło do jej kapitulacji i przyjęcia garnizonu perskiego liczącego 2000 najemników. Następnie dwaj nowi dowódcy rozdzielili się: Autofradates prowadził dalej podbój wysp Morza Egejskiego, a Farnabazos z oddziałami najemnymi udał się do Licji. Był to wyraźny zamiar utworzenia drugiego frontu i odzyskania terenów zdobytych przez Macedończyków i Greków[141][142]. Działania Farnabazosa zostały powstrzymane przez Dariusza, który nakazał wycofanie jego żołnierzy do Trypolis w Fenicji i przyłączenie ich do armii królewskiej[143]. Stało się tak, ponieważ król królów nie wierzył w sukces operacji bez Memnona i po zwołanej w Babilonie naradzie postanowił osobiście poprowadzić swoją armię przeciwko Aleksandrowi[144]. Farnabazos dołączył więc do Autofradatesa, po czym wspólnie, na czele 100 okrętów, zdobyli wyspę Tenedos. Perskie okręty zaczęły operować przy wyspie Samotraka zagrażając Macedończykom w Hellesponcie, a pod koniec lata lub jesienią 333 r. p.n.e. wojska Autofradatesa wylądowały w Jonii, gdzie stoczyły wygraną bitwę z oddziałami Efezu. Mimo zwycięstwa miasto to prawdopodobnie nie zostało odbite przez Persów[145][146]. Satrapa Orontobates, mając oparcie w cytadelach Halikarnasu, odbił kilka miast (m.in. Myndos i Kaunos)[147]. Milet został ponownie podporządkowany perskiej władzy[148]. W pobliżu wyspy Kitnos[e] doszło do potyczki pomiędzy 15 okrętami Proteasza, a 10 fenickimi trierami dowodzonymi przez Persa Datamesa. Macedończycy wygrali zdobywając 8 wrogich okrętów[145][146]. Mimo tej porażki Persom udało się zająć Sifnos i Andros. Ponadto na wyspie Sifnos doszło do bezpośredniego kontaktu między najwyższymi dowódcami perskiej floty a królem Sparty Agisem III, który chcąc podważyć macedońską dominację w Grecji domagał się floty, pieniędzy i sił lądowych. Imperium de facto panowało nad całym Morzem Egejskim[151][149][148].