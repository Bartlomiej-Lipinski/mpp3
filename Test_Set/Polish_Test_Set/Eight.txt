Aleksander mógł ruszyć w pogoń za Dariuszem w stronę Mezopotamii lub kontynuować realizację swojego wcześniejszego planu opanowania kontrolowanej przez Persów części wybrzeża Morza Śródziemnego[177]. Król Macedonii wybrał drugą opcję. Motywy podjęcia tej decyzji są następujące: Aleksander zamierzał umocnić się w krajach nadmorskich aż po Egipt, a zdobycie znajdującego się po drodze Tyru miało spowodować poddanie się całej Fenicji oraz wyeliminowanie z działań fenickiej floty, stanowiącej zasadniczą część sił morskich Dariusza. Dalszym krokiem miało być opanowanie Cypru i Egiptu, aby zmniejszyć ryzyko ewentualnych dywersji ze strony Greków. Aleksander liczył także na przejście na jego stronę fenickiej floty, która na wodach Morza Śródziemnomorskiego mogłaby mu zapewnić bezpieczeństwo przed potencjalnymi siłami greckich poleis chcącymi podważyć macedońską hegemonię[184]. Ponadto w okresie jesiennym na terenie Mezopotamii władca Macedonii goniąc Dariusza miałby problem z wyżywieniem swojej armii. Z kolei na wybrzeżu Syrii od października do kwietnia trwa pora opadów i występujący przy tym intensywny rozwój roślinności oraz zlokalizowanych było tam wiele fenickich miast zaopatrzonych w bogate spichlerze, które zaspokoiłyby potrzeby aprowizacyjne armii macedońskiej[185].
Aleksander, po bitwie pod Issos, mianował satrapą Cylicji Balakrosa (syna Nikanora) oraz w mennicach Cylicji i Myriandros zaczął bić własne monety[186]. Dzień po bitwie Parmenion, na rozkaz króla, wyruszył na Damaszek, który przejął z łatwością. W okolicach tego miasta w ręce macedońskiego dowódcy trafiły liczne skarby, tabory i dwór Dariusza. Parmenion schwytał również posłów ze Sparty, Aten i Teb, którzy zostali wcześniej wysłani do króla królów. Państwa greckie spodziewając się zwycięstwa w bitwie pod Issos prawdopodobnie chciały uzyskać od Wielkiego Króla korzyści polityczne. Król Macedonii wypuścił na wolność jedynie wysłańców tebańskich. Następnie Parmenion wraz z nowym satrapą Celesyrii, Menonem, zajął się działaniami organizacyjno-wojskowymi na tych terenach[187][188]. W międzyczasie Aleksander ruszył spod Issos wzdłuż wybrzeża na południe do Syrii. Po przejściu rzeki Orontes armia macedońska bez żadnego oporu wkroczyła na tereny Fenicji i przyjęła kapitulację miast Arados, Maratos i Mariamne[189][190].
Kiedy Aleksander znalazł się w Maratos dotarł do niego posłaniec przywożący list od Dariusza III. Król królów twierdził w nim, iż Artakserksesa III i Filipa II łączyła „przyjaźń i pokój”, zarzucił Aleksandrowi zerwanie „dobrych relacji” poprzez rozpoczęcie wojny, zaznaczył, że jedynie bronił swojego kraju i jego suwerenności, a wynik bitwy pod Issos określił jako „wolę któregoś z bogów”. Ponadto król Persji proponował okup w zamian za oddanie mu najbliższych członków rodziny, a jeśli Aleksander zgodziłby się zawrzeć traktat o pokoju i przyjaźni to „odstąpi mu ziemie i miasta Azji na zachód od rzeki Halys” kończąc tym samym wojnę[191][192][193]. W odpowiedzi macedoński król wypomniał Dariuszowi przeszłe napaście Persów na „Macedonię i resztę Grecji”, oskarżył Wielkiego Króla o nielegalne przejęcie tronu i zachęcanie Greków do obalenia macedońskiego porządku. Stwierdził także, że może oddać rodzinę Dariusza jeśli ten uzna go za „króla Azji”[g] - czyli jako swego władcę[197][191]. Dodatkowo Aleksander zaznaczył, że jeżeli perski król ma inne zdanie to powinien jeszcze raz stanąć z nim do walki[195][198]. Wśród przyczyn odmowy propozycji Dariusza przez władcę Macedonii wymienia się: chęć sprowokowania Persów do kolejnej bitwy po to, aby losy wojny ostatecznie rozstrzygnąć na polu boju[199], obawę Aleksandra, że rozejm zostanie uznany przez jego żołnierzy jako akt zdrady[200] oraz potrzeby ideowe[201] i osobiste ambicje króla[194]. Otrzymawszy listowną odpowiedź Dariusz wydał rozkaz mobilizujący wszystkich dowódców na wodach Jonii. Farnabazos przekazał Agisowi III perskie okręty, złoto oraz około 8000 najemników. Siły morskie Persji otrzymały także zadanie odzyskania obszaru nad Hellespontem[202], co się jednak nie powiodło, gdyż flota grecko-macedońska zdołała obronić cieśninę przed Persami[203].
Na początku stycznia 332 r. p.n.e. armia macedońska opuściła Maratos. Macedończycy maszerując dalej na południe bez walki przyjęli kapitulację Byblosu i Sydonu[204]. W styczniu[205][206] lub lutym[207] Aleksander z wojskiem dotarł pod Tyr - miasto z najpotężniejszym portem wojennym i handlowym we wschodniej części basenu Morza Śródziemnego. Tyryjczycy odmówili Aleksandrowi wkroczenia do miasta deklarując, że nie wpuszczą ani Persów, ani Macedończyków oraz ogłosili neutralność[208][209]. Był to element kontynuowania przez Tyr, w miarę możliwości, tradycyjnej polityki niezależności. Podjęcie takiej decyzji zostało poparte przez, przebywających wówczas w mieście, wysłanników z Kartaginy[210]. Aleksander nie mógł pozostawić na tyłach swojej armii potężnego portowego miasta, które nie opowiedziało się po jego stronie, i kontynuować marszu w stronę Egiptu, gdyż mimo składanych przez Tyryjczyków deklaracji neutralności sympatyzowali oni z Dariuszem III[211][212]. Ponadto teoretyczne niepowodzenie w zajęciu Tyru osłabiłoby przeświadczenie przeciwników o zwycięskiej i niezłomnej armii macedońskiej, a to z kolei doprowadziłoby do ożywienia antymacedońskiego ruchu oporu na podbitych już terenach oraz w Grecji. Natomiast ominięcie miasta mogłoby spowodować połączenie sił floty perskiej, Sparty i Tyru. Wymienione okoliczności spowodowały, że Aleksander na czele armii przystąpił do oblężenia Tyru[213].
W trakcie operacji oblężniczych król Macedonii wyznaczył Sydon punktem zbornym sił morskich. Zgromadziły się tam okręty sydońskie oraz floty władców fenickiego Byblos i Arados, którzy operując wcześniej na wodach pod perskimi rozkazami dowiedzieli się, że ich miasta przeszły pod kontrolę Macedończyków, w związku z czym zdecydowali wrócić do Fenicji (razem 80 jednostek)[214][215]. Przybyło także 10 trójrzędowców z Rodos, 10 z Licji, 3 z Soloj i Mallos oraz 1 macedoński Proteasza[216]. Do Aleksandra przyłączyli się także władcy Cypru, którzy przypłynęli z flotyllą liczącą 120 okrętów wojennych[215]. Dezercja ze służby perskiej i następnie przejście na stronę Macedończyków eskadr fenickich i cypryjskich oznaczały faktyczny koniec dominacji na morzu i rozkład floty Farnabazosa i Autofradatesa[214][217]. Do Sydonu przybyły także posiłki liczące 4000 najemników zaciągniętych na Peloponezie[214].