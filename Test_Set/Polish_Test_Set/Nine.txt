W lipcu/sierpniu 332 r. p.n.e.[206][218], po ciężkich i trwających około pół roku walkach[211][219], przy pomocy grobli usypanej z gruzów zburzonego przez Macedończyków Starego Tyru, która połączyła miasto na wyspie z lądem[220] i wsparciu zebranej w Sydonie floty, wojska macedońskie zdobyły Tyr[221][222]. Podczas całego oblężenia zginęło od 6000 do 8000 Tyryjczyków, a kolejnych 2000 zostało ukrzyżowanych na rozkaz Aleksandra. W niewolę sprzedano około 30 000 mieszkańców miasta[223][224]. Straty armii grecko-macedońskiej nie są znane[h][223]. Zarządcą wojskowym Tyru i okolic został Filotas. Miasto nie zostało całkowicie zniszczone, pod macedońskim nadzorem Fenicjanie ponownie je zasiedlili, a rok później w tyryjskiej mennicy rozpoczęto bicie monety Aleksandra. Jednakże Tyr już nigdy nie odzyskał dawnej potęgi[225].
Gdy Tyr znajdował się jeszcze w stanie oblężenia Dariusz III, zamiast zgromadzić armię i zaatakować Aleksandra od tyłu, próbował dalej rozwiązać konflikt drogą dyplomacji[226]. Na morzu flota perska przegrywała potyczki z przeciwnikiem, traciła kontrolę nad wieloma wyspami i ulegała degradacji. Z kolei na lądzie w Azji Mniejszej Persowie również ponosili porażki - Milet został odbity przez Macedończyków. Król królów był świadomy, że sytuacja na wielu frontach pogarsza się i postanowił drugi raz zwrócić się listownie do Aleksandra[227]. Władca Macedonii otrzymał list w czasie walk o Tyr. Dariusz ponownie zaproponował okup za swoją rodzinę, natomiast dorzucił do tego rękę swojej córki Statejry. Propozycja cesji terytorium w zamian za pokój była taka sama jak w pierwszym liście, czyli ograniczała się do oddania ziem na zachód od rzeki Halys. Nowością w liście było to, że Wielki Król zaznaczył, że nadal dysponuje ogromnymi rezerwami ludzkimi i wielkim państwem, w którym król Macedonii wraz ze swoją armią „może się po prostu zagubić”. Mimo wszystko Aleksander drugi raz odmówił. Po tej odpowiedzi Dariusz rozpoczął przygotowania do kolejnego starcia rozkazując satrapom wszystkich prowincji stawić się w Babilonie z jak najbardziej licznymi i jak najlepiej wyposażonymi oddziałami[228][229][230].
Od razu po zdobyciu Tyru Aleksander z armią podążył dalej na południe wzdłuż wybrzeża i nie napotkawszy żadnego oporu zatrzymał się dopiero pod Gazą[230]. Występuje jednak relacja Józefa Flawiusza, która przedstawia jeszcze jeden wątek dotyczący tego okresu wojny. Według starożytnego historyka Aleksander Macedoński miał udać się do Jerozolimy, gdzie nie napotkał żadnego oporu ze strony Żydów i został radośnie przyjęty przez mieszkańców. Opowieść ta nie jest uznawana za wiarygodną, natomiast pewne jest to, że Aleksander, aby dotrzeć do Gazy, musiał przejść przez Judeę[231][232][233]. Gaza miała charakter strategiczny, ponieważ była silnie ufortyfikowaną twierdzą na wzgórzu, źródłem znacznych dochodów z handlu i kontrolowała drogę łączącą Azję z Afryką. Aleksander chcąc zająć Egipt nie mógł jej ominąć[219][230][234]. Jeszcze w trakcie oblężenia Tyru perski gubernator Gazy, Batis, przygotował twierdzę do obrony, gdyż zwerbował najemników arabskich i zgromadził duże zapasy żywności i picia[235]. Król Macedonii widząc fortyfikacje sprowadził z Fenicji flotą morską, pod dowództwem Hefajstiona, machiny oblężnicze, po czym przystąpił do oblężenia Gazy[236][235]. Po dwóch miesiącach (prawdopodobnie wrzesień i październik 332 r. p.n.e.) walk perski garnizon skapitulował. Macedończycy wymordowali od 4000 do 10 000 obrońców, a sam Aleksander podczas oblężenia odniósł ranę[237]. Na rozkaz macedońskiego władcy pojmanego do niewoli Batisa uwiązano do rydwanu i wleczono wokół miejskich murów aż zmarł[238][239]. Miasto zostało zaludnione okolicznymi mieszkańcami i miało odtąd służyć jako baza operacyjna dla macedońskiej floty[240]. Przed wymarszem do Egiptu Aleksander wysłał do Macedonii 10 trójrzędowców po posiłki[238].
Z Gazy Aleksander ruszył w stronę delty Nilu i po pokonaniu ok. 200 km w ciągu siedmiu dni dotarł do Peluzjum. Teren po którym poruszali się żołnierze był pustynny i jałowy dlatego armii towarzyszyła flota dowodzona przez Hefajstiona, która zaopatrywała maszerujących wzdłuż wybrzeża w wodę i żywność[238][241]. Egipcjanie zamieszkujący Peluzjum z entuzjazmem przywitali Aleksandra jako wyzwoliciela. Było to spowodowane tym, iż od czasów podboju Egiptu przez Kambyzesa II (czyli od 525 r. p.n.e.) Persowie traktowali tę krainę eksploatacyjnie, brutalnie tłumili bunty miejscowej ludności oraz mieli brak poszanowania dla tamtejszej kultury i religii[242][243]. Z Peluzjum flota morska i armia lądowa króla Macedonii podążyły w górę Nilu do Memfis. Mazakes, satrapa Dariusza, wyszedł na spotkanie oddając Aleksandrowi swoją stolicę i cały Egipt. Królowie perscy byli oficjalnie faraonami Egiptu. Kapłani uznali więc, że Aleksander, przejmując po Dariuszu kontrolę nad krainą, powinien stać się ich prawowitym władcą. Dlatego też w listopadzie lub grudniu 332 r. p.n.e. w Memfis odbyła się koronacja faraońska Aleksandra. Macedończyk został tytułowany „bogiem (Horusem), synem Ra i Ozyrysa oraz królem Górnego i Dolnego Egiptu”[244][245]. Ze stolicy Egiptu Aleksander popłynął w dół Nilu odwiedzając emporium handlowe Naukratis, które nie wywarło na nim wielkiego wrażenia. Król więc wpadł na pomysł utworzenia nowego miasta portowego i udał się nad wybrzeże Morza Śródziemnego[246], gdzie w styczniu 331 r. p.n.e.[247], wybrał osadę Rakotis jako przyszłe miejsce założenia Aleksandrii[248]. W tym samym czasie do Egiptu przybył Hegelochos powiadamiając osobiście króla Macedonii, że flota perska na Morzu Egejskim przestała istnieć, a sytuacja na wyspach została opanowana. Dowódca poinformował również, że Ateny pod wpływem Demadesa zdecydowały się nie wystawiać swojej floty do dyspozycji króla Sparty, który chciał jej użyć w planowanym przez siebie antymacedońskim powstaniu. Wydarzenia te oznaczały koniec perskiej dywersji na tyłach wojsk macedońsko-greckich i umożliwiły Aleksandrowi podjęcie działań wiodących do ostatecznej rozprawy z Dariuszem[249][250]. Opracowany jeszcze pod Miletem plan „wyeliminowania perskiej floty z lądu” okazał się więc skuteczny i doprowadził do utworzenia macedońskiej talassokracji[251].
W styczniu 331 r. p.n.e. Aleksander wyruszył z oddziałem żołnierzy znad Jeziora Mareotis w kierunku oazy Siwa, gdyż chciał odwiedzić tamtejszą wyrocznię Zeusa-Amona. Po drodze wstąpił do Paraitonion, gdzie przyjął posłów z Cyreny i zawarł z nimi sojusz prawdopodobnie po to, żeby ekonomicznie osłabić, konkurującą z miastami Cyranejki, Kartaginę[252][253]. W lutym dotarł do Siwa i odwiedził tamtejszą świątynię. Następnie król Macedonii powrócił z powrotem nad Nil. W Egipcie Aleksander wraz z Dejnokratesem i Kleomenesem rozpoczął w kwietniu prace nad budową Aleksandrii[254][255]. Motywy założenia tego miasta nie są jasne. Wymienia się chęć utworzenia punktu handlowego mającego na celu zmniejszenie roli ekonomicznej Tyru, zamiar uczynienia miasta portem handlowym obejmującym całe Morze Śródziemne, dążenie do przeniesienia kierunku wymiany towarowej z Fenicji do Egiptu oraz sparaliżowania politycznych, gospodarczych i militarnych możliwości Kartaginy[256][257]. Oprócz tego Aleksander rozkazał Kallistenesowi udać się z przyczyn badawczych na południe do Etiopii[258]. Ponadto król Macedonii dążył do utrzymania perskiego systemu administracyjnego w Egipcie jedynie lekko go modyfikując, aby nie dochodziło do wybuchu buntów. Z kwestii wojskowych Aleksander osadził macedońskimi garnizonami Peluzjum i Memfis (łącznie 4000 żołnierzy)[259][260]. W egipskich portach morskich natomiast rozlokowano 30 okrętów pod dowództwem Polemona[261]. Siły te miały utrzymywać macedońską kontrolę nad Egiptem. Dodatkowo kiedy Aleksander przebywał jeszcze w Memfis dotarły do niego posiłki od Antypatra: 400 najemników i 500 konnych z Tracji[262][263].